Gervasia aveva atteso Lantier fino alle due del
mattino. Poi tutta abbrividita per essere restata in
camiciuola all’aria pungente della finestra, erasi
assopita, gettatasi di traverso sul letto, febbricitante,
colle gote molli di lagrime. Erano dieci giorni da che,
all’uscire dal Vitello a due teste dove mangiavano, ei la
mandava a dormire coi figli, e non ricompariva che a
notte inoltrata, raccontando che cercava lavoro. Quella
sera, mentre ch’ella ne spiava il ritorno, credeva di
averlo veduto entrare al ballo del Gran Balcone, le cui
dieci finestre stralucenti illuminavano di un ampio getto
d’incendio la vera corsia de’ Baloardi   esterni; e dietro
di lui ella aveva scorto la piccola Adele, una
imbrunitrice che desinava alla loro medesima osteria,
che lo seguiva a quattro o cinque passi, colle mani
penzoloni, come se testé avesse lasciato il braccio di lui
per non passar insieme sotto il forte chiarore de’ lumi a
globo ch’erano alla porta.
Quando Gervasia si svegliò, verso le cinque,
assiderata, coi reni intormentiti, scoppiò in singhiozzi:
Lantier non era tornato. Per la prima volta ei dormiva
fuor di casa. Rimase seduta sulla sponda del letto, sotto
  Nell'originale: Boulevard.
 il lembo di tela persiana sbiadita che venia giù da una
freccia legata al soffitto con una fettuccia. E lentamente,
coi suoi occhi velati di lagrime, guardava in giro la
miserabile camera coi mobili, arredata di un cassettone
di noce a cui mancava un cassetto, di tre seggiole di
paglia e di un tavolino bisunto, sul quale si strascinava
una brocca slabbrata. Si era aggiunto pei figliuoli un
letto di ferro che sbarrava il cassettone ed ingombrava le
due terze parti della stanza. Il baule di Gervasia e di
Lantier, spalancato in un cantuccio, mostrava i suoi
fianchi vuoti, un cappello in fondo nascosto sotto
camice e calzoni sporchi; mentre lungo le pareti, sulle
spalle dei mobili pendevano uno scialle bucato, un
pantalone roso dal fango, gli ultimi cenci rifiutati dai
rivenduglioli d’abiti. In mezzo al camino, fra due
candelieri di zinco spaiati, vi era un pacchetto di bollette
del Monte di pegni di color roseo. Era questa la miglior
camera dell’albergo, al primo piano, che rispondeva sul
Baloardo.
Intanto, coricati l’uno accanto all’altro sul medesimo
guanciale, dormivano i due fanciulli. Claudio, di otto
anni, colle manine stese fuor del copertoio, respirava
con lento flato, mentre Stefano, che aveva solo quattro
anni, sorrideva con un braccio intorno al collo del
fratello. Quando lo sguardo lagrimoso della madre si
fermò su di loro, essa provò un nuovo accesso di
singulti, si turò la bocca con un moccichino per
soffocare i gridi leggieri che le sfuggivano. E coi pie
scalzi, senza darsi pensiero di rimettersi le cadute
 ciabatte, tornò a farsi alla finestra, riprese l’aspettativa
della notte, spiando sui marciapiedi fin dove giungea la
vista.
L’albergo trovavasi sul Baloardo della Cappella, a
sinistra della barriera Poissonnière. Era un casamento a
due piani, dipinto di color feccia di vino fino al secondo,
con persiane infracidite dalla pioggia. Al di sopra di un
lampione dai vetri rotti si giungeva a leggere, tra le due
finestre, Albergo Buoncuore tenuto da Marsoullier, in
grosse lettere gialle, delle quali aveva levato i pezzi
l’imporrarsi della calcina. Gervasia, a cui il lampione
dava incomodo, si affacciava col moccichino sulle
labbra. Guardava a dritta, dalla parte del Baloardo
Rochechouart, ove gruppi di buccieri, innanzi ai
macelli, stavano fermi coi grembiali insanguinati; e il
vento fresco portava seco a quando a quando un puzzo,
un tanfo brutale di bestie macellate. Guardava a sinistra,
penetrando collo sguardo in una lunga striscia di viale,
fermandosi, quasi dirimpetto a sé, alla massa bianca
dell’ospedale Lariboisière che allora si costruiva.
Lentamente, da un capo all’altro dell’orizzonte, seguiva
il muro doganale, dietro al quale ella udiva talvolta la
notte gridi di assassinati; o frugava coll’occhio gli
angoli remoti, gli oscuri canti, neri di umidità e di
lordura, colla paura di scoprirvi il corpo di Lantier
crivellato nel ventre di coltellate. Quando alzava gli
occhi, al di là di quel muro grigio e sterminato che
circondava la città di una striscia di deserto, scorgeva un
gran chiarore, un polverio di luce solare, già impregnato
 del romorio mattutino di Parigi. Ma ritornava sempre
alla barriera Poissonnière, teso il collo, stordendo se
stessa col vedere scorrere, tra i due bassi e grossi casotti
del dazio di consumo, l’onda non interrotta di uomini, di
bestie, di carri, che scendevano dalle alture di
Montmartre e della Cappella. Vi era colà uno scalpiccio
di frotte d’operai, una folla cui improvvise fermate
distendevano in gruppi immobili sulla via, uno sfilare
continuo di operai che andavano al lavoro, cogli ordigni
in collo, col pane sotto il braccio, e la calca s’ingolfava
continuamente in Parigi, ove rimaneva come annegata.
Allorché Gervasia fra tutta quella gente credeva di
riconoscere Lantier, si spenzolava vie più fuori della
finestra, a rischio di cadere; poi si premeva con più
forza il fazzoletto sulla bocca, come per calcare il suo
dolore più a fondo.
Una voce giovanile e gaia le fece lasciare la finestra.
— Vostro marito non è dunque in casa, signora
Lantier?
— Ma no, signor Coupeau, rispose sforzandosi di
sorridere.
Era un conciatetti in zinco che occupava nell’albergo
una cameruccia da dieci franchi. Aveva il suo sacco
sulla spalla. Avendo trovata la chiave alla porta, era
entrato come un amico.
— Sapete, continuò egli, di presente lavoro là,
all’ospedale. Eh! che bel mese di maggio! stamane
l’aria è ben pungente.
 LA SFILATA DEGLI OPERAI.
 E guardava il viso di Gervasia arrossato dalle
lagrime. Quando vide che il letto era intatto, scrollò
dolcemente il capo; poi si accostò al letticciuolo dei
bambini che seguitavano a dormire coi loro rosei
sembianti di cherubini, e abbassando la voce:
— Via! vostro marito non si conduce bene, n’è
vero?... Ma non vi desolate, signora Lantier. Ei s’occupa
molto di politica: l’altro giorno, quando si è votato per
Eugenio Sue, un valentuomo a quel che pare, ei stava
come un pazzo. Ben esser può che abbia passato la notte
cogli amici a dir male di quel crapulone di Bonaparte.
— No, no, mormorò ella con uno sforzo, non è come
voi credete. Io so dov’è Lantier... Abbiamo come tutti le
nostre afflizioni, mio Dio!
Coupeau ammiccò per mostrare ch’egli non
s’ingollava quella bugia; andò via dopo averle offerto di
andarle a prendere il latte se non voleva uscir di casa:
aggiunse ch’era una bella e buona donna, che poteva far
capitale di lui quando si fosse trovata in angustie.
Gervasia si ripose alla finestra appena ch’egli si fu
allontanato.
Alla barriera continuava lo scalpiccio delle frotte nel
freddo del mattino. Si riconoscevano i magnani ai
berretti turchini, i muratori alle giubbe bianche, i pittori
alle casacche sotto le quali apparivano lunghi camiciotti.
Questa folla da lungi pareva una macchia sbiadita e
ingessata, un colore indistinto, ove dominava l’azzurro
sbianchito e il grigio sporco. Di quando in quando un
operaio fermavasi di botto, raccendeva la pipa, mentre
 che a lui dintorno gli altri non lasciavano l’andare, senza
un riso, senza far motto ad un compagno, colle guancie
pallide, col volto teso verso Parigi, che se li divorava
l’un dopo l’altro, per la bocca spalancata della strada del
sobborgo Poissonnière.
Intanto, ai due canti della strada dei Poissonniers,
all’uscio delle due canove che aprivano le loro porte,
alcuni uomini rallentavano il passo; e prima di entrare,
restavano sull’orlo del marciapiede, collo sguardo
obliquamente volto a Parigi, colle braccia pendenti, già
guadagnati ad una giornata di ozio. Innanzi ai banchi
alcuni gruppi si proponevano di andare in questo o quel
luogo, dimentichi de’ propri doveri, ritti, riempiendo le
stanze, spurgando, tossendo, schiarendosi la gola a forza
di bicchierini.
Gervasia spiava, a sinistra della via, il negozio di
papà Colombe, dove credeva di aver veduto Lantier,
quando una donna grassoccia, in capelli, col grembiale,
le volse la parola dal mezzo della strada.
— Dite un po’, signora Lantier, siete ben mattutina!
Gervasia si volse in giù.
— Ve’! siete voi, signora Boche? Oh! oggi ho un
mondo di cose a fare.
— Si, n’è vero? le cose non si fanno da se stesse.
E s’intavolò una conversazione dalla finestra al
marciapiede. La signora Boche era portinaia della casa
di cui occupava il pianterreno l’osteria del Vitello a due
teste. Più volte nel casotto di lei Gervasia aveva atteso
Lantier, per non accomunarsi sola nella tavola con tutti
 gli uomini che mangiavano. La portinaia raccontò che
andava lì presso a due passi, strada Charbonnière, per
trovare un impiegato infermo, da cui suo marito non
poteva cavare l’accomodatura di un soprabito. Di poi
parlò di uno de’ suoi casigliani che era tornato con una
donna il dì innanzi e che aveva impedito a tutti di
dormire fino alle tre del mattino. Ma mentre cicalava,
non lasciava di squadrare la giovane con un’aria di
acuta curiosità; e pareva che ella fosse venuta là, a porsi
sotto la finestra, non per altro che per iscalzarla.
— Il signor Lantier è dunque ancora in letto?
domandò improvvisamente.
— Sì, dorme, rispose Gervasia, che non potè
impedire di farsi rossa.
Madama Boche le vide gli occhi imbambolarsi; e
soddisfatta certamente, s’allontanava dando agli uomini
il titolo di maledetti fannulloni, quando ritornò per
gridare:
— Stamane dunque andate al lavatoio, n’è vero?...
Anch’io ho qualche cosa da lavare, vi serberò un posto
accanto a me, e là discorreremo.
Poi, come presa da una subita compassione:
— Mia carina, fareste assai meglio di non
rimanervene costì, vi verrà un malanno.... Già siete
violacea.
Gervasia si ostinò a stare alla finestra per due altre
mortali ore, fino alle otto. Le botteghe s’erano aperte.
L’onda de’ camiciotti che scendeva dalle alture era
cessata; e solo alcuni in ritardo varcavano la barriera a
 gran passi. Nelle canove gli stessi uomini, ritti,
continuavano a bere, a tossire e a spurgare. Agli operai
erano succedute le operaie, le imbrunitrici, le crestaie, le
fioraie, stringendosi nei loro meschini vestimenti,
studiando il passo lungo i Baloardi esterni; andavano a
gruppi di tre o quattro, ciarlavano briosamente, con
leggieri sorrisi e sguardi rilucenti gittati a sé d’intorno
ad ogni tanto, una, soletta, magra, col viso pallido e
serio, seguiva il muro daziario, evitando gli sporchi
rigagnoli. Poi erano passati gl’impiegati riscaldandosi le
dita col flato, sbocconcellando un pane d’un soldo lungo
la via: giovani sfiancati, con abiti troppo corti, con occhi
abbattuti, tutti ancor sonnacchiosi, vecchietti che
parevano rotare sui piedi, colla faccia pallidissima,
logorata dalle lunghe ore passate all’ufficio, guardando
l’oriuolo per regolare il passo con differenza di pochi
secondi. E i Baloardi avevano preso l’aspetto pacifico
del mattino; i benestanti del vicinato passeggiavano al
sole: le madri non ancor pettinate, con isporche
sottogonne, cullavano nelle braccia bambini in fasce,
cui poi mutavano di pannilini su di una scranna; un
intero esercito di marmocchi, mocciosi, stracciati, si
dimenava, ruzzolava per terra, in mezzo a pigolii, a risa,
a pianti. Allora Gervasia si sentì soffocare; presa da una
vertigine d’angoscia, esaurita ogni speranza, parevale
che tutto fosse finito, che fossero finiti i tempi, che
Lantier non tornerebbe mai più. Scorreva, con guardo
smarrito, dai vecchi macelli anneriti dai loro
ammazzamenti e dal loro puzzo, al nuovo ospedale,
 fosco, che mostrava, pei buchi ancora aperti delle sue
file di finestre, sale nude ove la morte doveva menare la
falce. Dirimpetto a lei, dietro il muro doganale, il cielo
splendido, il sole che giganteggiava sull’enorme Parigi
risvegliata, l’abbagliava.
La giovane era seduta sopra una seggiola, colle mani
spenzolate, non più piangendo, quando tranquillamente
entrò Lantier.
— Sei tu! sei tu! esclamò, volendo gettarglisi al collo.
— Sì, son io. E poi? rispose. Non vorrai ricominciare
le tue sciocchezze, spero!
Ei l’aveva tenuta lontana da sè. Poi, con un gesto di
malumore, scaraventò il cappello di feltro nero sul
cassettone. Era un giovine di ventisei anni, corto,
brunissimo, di bell’aspetto, con sottili mustacchi che
arricciava sempre con un movimento macchinale della
mano. Portava un camiciotto d’operaio, un vecchio
soprabito macchiato ch’ei si stringea alla cintola, e
parlando aveva un accento provenzale assai spiccato.
Gervasia, ricaduta sulla seggiola, lamentavasi a bassa
voce con brevi frasi.
— Non ho potuto chiudere occhio.... Credevo che ti
avessero fatto un brutto tiro... Ove sei andato? ove hai
passata la notte? Dio mio! non farlo più, ne diverrei
matta.... Di’, Augusto, dove sei andato?
— Dove avevo da fare, perdinci! disse con una
scrollata di spalle. Mi trovavo alle otto alla Glacière, in
casa di quell’amico che dee por su una fabbrica di
cappelli. Mi si è fatto tardi. Allora ho preferito di
 coricarmi... E poi, ben sai che non mi piace di essere
spiato. Lasciami un po’ in pace.
 LA BATTAGLIA DI GERVASIA E DI VIRGINIA.“Poi
alzato il battitoio, si mise a battere come un tempo
batteva a Plassans”.
 La moglie ricominciò a singhiozzare. Gli scoppi di
voce e i moti improvvisi di Lantier che rovesciava le
sedie avevano destato i fanciulli. Essi si levarono a
sedere nel letto, ravviandosi i capelli colle manine; e
sentendo piangere la mamma, misero gridi terribili,
piangendo anch’essi cogli occhi appena aperti.
— Ah, ecco la musica! esclamò Lantier furioso. Vi
avverto che riprendo la porta, sa.... E vo’ via davvero
questa volta.... Non volete tacere? Buona sera! ritorno
donde vengo.
Aveva già ripigliato il cappello sul cassettone, ma
Gervasia si precipitò balbutendo:
— No, no!
E soffocò le lagrime dei piccini sotto le sue carezze:
ne baciava i capelli, li ricoricava con tenere parole. I
bambini calmati ad un tratto, ridendo sul guanciale, si
divertirono a darsi pizzichi. Intanto il padre, senza
nemmeno trarsi gli stivali, s’era gettato sul letto, come
chi è affranto dal disagio, col viso marmoreo per una
notte passata in veglia. Non si addormì; restò cogli
occhi spalancati a guardar la stanza all’intorno.
— Tutto è netto qui! mormorò.
Poi, dopo aver per un istante guardato Gervasia,
aggiunse beffardamente:
— Tu dunque non ti rassetti più?
Gervasia non aveva che ventidue anni. Era alta, un
po’ magra, con lineamenti gentili, già stirati
dall’asprezza della vita sua. Spettinata, in ciabatte,
tremante sotto la sua camiciuola bianca, su cui i mobili
 avevano lasciata l’impronta della loro polvere e del loro
untume, sembrava invecchiata di dieci anni dalle ore di
angoscia e di pianto che aveva testè trascorse. Le parole
di Lantier la fecero uscire dal suo atteggiamento timido
e rassegnato.
— Tu non sei giusto, disse animandosi. Sai bene che
fo quel che posso. Non è colpa mia se siamo caduti
qui... Ti vorrei vedere, co’ due bambini, in una camera
ove non c’è neppure un fornello per avere un po’ di
acqua calda?... Bisognava, giungendo a Parigi, invece di
mangiarti il denaro, stabilirci subito in una casa, come
avevi promesso.
— Di’ un po’, esclamò egli, non t’hai pappato il
gruzzolo insieme con me? oggi dunque non ti sta bene
di sputare sui buoni bocconi!
Ma ella parve che non l’intendesse, e continuò:
— Infine, con un po’ di coraggio, si potrà ancora
cavarsela... Ho visto iersera la signora Fauconnier, la
stiratrice della strada Nuova, andrò a star con lei lunedì.
Se tu vai a lavorare col tuo amico della Glacière,
torneremo a galla prima che sei mesi sian passati, il
tempo che basti a rimpannucciarci e ad appigionare un
buco in qualche parte ove saremo in casa nostra... Oh!
bisognerà lavorare, lavorare....
Lantier si rivolse verso il muro con aria di infastidito.
Gervasia a questo s’infuriò.
 LO SCANNATOJO DI PAPÀ COLOMBE.
— Sissignore, così è, si sa che l’amore al lavoro non
ti stringe molto. Tu sei gonfio d’ambizione, vorresti
vestire come un signore e menar teco a spasso bardasse
in gonnellino di seta. N’è vero? tu non trovi più ch’io
stia azzimata dacché m'hai fatto mettere tutte le mie
vesti al Monte dei pegni... Ecco Augusto, non te ne
volevo parlare; avrei atteso dell’altro: ma io so dove hai
passato la notte; t’ho veduto entrare al Gran Balcone
con quella trassinata d’Adele. Oh! tu le scegli bene!
Quella sì ch’è pulita ed ha ragione di assumere l’aria di
principessa.... Essa è stata con tutti gli avventori
dell’osteria.
 Lantier saltò giù dal letto. Gli occhi suoi s’eran fatti
d’un nero d’inchiostro nel suo pallido volto. In
quell’ometto l’ira soffiava una tempesta.
— Sì, sì, con tutti gli avventori! ripetè la giovine. La
signora Boche sta per dar congedo a lei e alla sorella
gran poco di buono, perchè nella scala vi ha sempre un
viavai d’uomini.
Lantier sollevò i due pugni; poi resistendo al bisogno
che sentia di batterla, la prese per le braccia, le diè una
violenta scossa, e la mandò a cadere sul letto dei
fanciulli, che di nuovo si misero a gridare. E si ricoricò
biascicando parole, col viso feroce di un uomo che
prende una determinazione per la quale esitava ancora.
— Tu non sai ciò che ora hai fatto, Gervasia... Hai
avuto torto, te ne accorgerai.
Per un istante i fanciulli singhiozzarono. La madre
loro rimase curvata alla sponda del letto, li teneva in un
solo amplesso; e ripeteva, ben venti volte, con una voce
monotona, queste parole:
— Oh se non ci foste voi, miei poveri bimbi!... Se
non ci foste voi!... Se non ci foste voi!
Tranquillamente disteso, cogli occhi levati, sopra di
sé il lembo di tela persiana scolorata, Lantier non udiva
più, si sprofondava in un’idea fissa.
Restò cosi circa un’ora senza cedere al sonno, a
malgrado della stanchezza che gli aggravava le
palpebre. Quando si rivolse appoggiandosi sul gomito,
con faccia dura e risoluta, Gervasia stava terminando di
rassettare la camera. Rifaceva il letto dei fanciulli, che
 aveva fatti levare e vestire. Egli la vide spazzare la
stanza, nettare le masserizie: la camera rimaneva oscura,
lamentevole, col soffitto affumato, colla carta di parato
scollata dall’umido, colle sue tre seggiole e il suo
cassettone zoppicante, ove la sporcizia appastata
resisteva e si estendeva sotto il canovaccio. Poi mentre
ella si lavava con acqua copiosa, dopo aver legato i
capelli innanzi a uno specchietto rotondo appeso al
lucchetto della finestra, che a lui serviva per radersi la
barba, parve ch’egli esaminasse le braccia nude, il collo
nudo, tutto il nudo ch’ella mostrava come se nella sua
mente avessero luogo dei paragoni. E fece una smorfia
colle labbra. Gervasia zoppicava dalla gamba dritta; ma
niuno se ne accorgeva se non che nei giorni di
stanchezza, quando ella si abbandonava colle anche
affrante. Quella mattina, rotta dalla notte passata,
strascinava la gamba e s’appoggiava ai muri.
Regnava il silenzio: non avevano più scambiato una
parola. Egli sembrava aspettare; ella, rodendo il suo
dolore, sforzandosi di mostrarsi indifferente, studiava di
far presto. Mentre ella faceva un batuffolo dei pannilini
sporchi gettati in un canto dietro il baule, egli aprì
finalmente le labbra e domandò:
— Che cosa fai?... Dove vai?
Ella non rispose in sulle prime. Poi, quand’egli ripetè
la domanda con furore, vi si decise.
— Ben lo vedi... Vado a lavar tutto questo... I bambini
non possono vivere nel sudiciume.
Ei lasciò che raccogliesse due o tre moccichini; e
 dopo un nuovo silenzio, riprese a dire:
— Hai denaro?
Di botto ella si rialzò, lo fissò in viso, senza lasciar
andare le camice sporche dei piccini che aveva in mano.
— Denaro! dove vuoi dunque che l’abbia rubato?
Ben sai che ho avuto tre franchi avant’ieri sulla mia
gonna nera. Su questi abbiamo fatto due volte colazione,
e si finisce presto quando si spende al pizzicagnolo....
No, certo, non ho denaro. Ho quattro soldi pel lavatoio...
Io non ne guadagno come certe femmine.
Ei non si fermò a questa allusione. Era sceso dal letto
e passava in rassegna quei pochi stracci appesi intorno
alla stanza. Finì collo spiccare il pantalone e lo scialle;
aprì il cassettone, aggiunse al fagotto una camiciuola e
due camicie da donna; poi gettò ogni cosa sulle braccia
di Gervasia dicendo:
— To’, porta questa roba al presto.
— Tu non vuoi ch’io porti pure i bambini? domandò
la donna. Eh! se si prestasse sui figli, sarebbe questo un
famoso modo di sbarazzarsene!
Con tutto ciò andò al monte dei pegni. Quando fu
ritornata a capo di una mezz’ora, posò una moneta di
cento soldi sul camino, aggiungendo la bolletta alle altre
che erano fra due candelieri.
— Ecco quanto mi hanno dato, disse. Volevo sei
franchi, ma non ci è stato modo. Ohi certo non si
rovineranno... E vi si trova sempre folla là dentro!
Lantier non prese immediatamente la moneta di cento
soldi. Avrebbe voluto che l’avesse cambiata in
 ispiccioli, per lasciarle qualche cosa. Ma poi si decise a
porsela nel taschino del panciotto, quando vide sul
cassettone un rimasuglio di prosciutto in una carta con
un cantuccio di pane.
— Non ho osato andar dalla lattaia, perchè le siamo
debitori di otto giorni, spiegò Gervasia. Ma ritornerò
presto; tu andrai a prendere del pane e delle costolette
crostate, durante la mia assenza, e così faremo
colazione. Prendi pure un litro di vino.
Egli non disse di no. Pareva che le cose si
pacificassero. La giovane finiva di mettere in un involto
la biancheria sporca. Ma quando volle prendere le
camice e i calzini di Lantier dal fondo del baule, ei le
gridò di non toccare.
— Lascia la mia biancheria, non voglio!
— Che cosa non vuoi? domandò ella raddrizzandosi.
Certo non pensi di rimetterti indosso questi fracidumi?
Ben bisogna lavarli.
Ed ella lo squadrava, irrequieta, ritrovando sul suo
viso di bel giovane la stessa durezza che se nulla ormai
dovesse farlo pieghevole. Ei se n’adirò, le strappò dalle
mani i pannilini e li rigettò nel baule.
— Fulmine di Dio! obbediscimi una volta! Se ti dico
che non voglio!
— Ma perchè? ella riprese, pallida, scalfitta da un
orribile sospetto. Tu ora non hai bisogno delle tue
camice, tu non devi partire.... Che ti preme ch’io le porti
via?
Egli esitò un momento, mal soffrendo gli occhi
 ardenti che ella figgeva su di lui.
Gervasia e Coupeau, il conciatetti in zinco, che
mangiavano insieme una prugna allo Scannatojo.
 — Perchè? perchè? balbettò.... Perdio! tu andrai
dicendo da per tutto che mi fai le spese, che lavi, che
rammendi. Ebbene! ciò m’imbestialisce. Fa le tue
faccende, io farò le mie.... Le lavandaie non lavorano
pe’ cani.
Ella lo supplicò, disse che non s’era mai lamentata:
ma egli chiuse il baule brutalmente, vi si sedè su, e le
gridò un no sul muso. Egli era certo padrone di ciò che
gli apparteneva! Poi, per isfuggire agli sguardi con cui
ella lo perseguitava, ritornò a sdraiarsi sul letto, dicendo
che aveva sonno e che non gli rompesse più il capo. E
questa volta, in fatti, parve che s’addormentasse.
Gervasia rimase un momento irresoluta. Era tentata di
respingere col piede il fagotto dei pannilini, sedersi là a
cucire. Il respirar regolare di Lantier finalmente la
rassicurò. Prese l’azzurro e il sapone che le rimanevano
della sua ultima insaponatura, ed appressandosi ai
piccini che scherzavano tranquillamente con vecchi
turaccioli innanzi alla finestra, li baciò, dicendo loro
sotto voce:
— State cheti, non fate romore: papà dorme.
Quando lasciò la camera, le risa moderate di Claudio
e di Stefano si facevano sole sentire nel gran silenzio
sotto il nero soffitto. Erano le dieci. Una riga di sole
entrava per la finestra socchiusa.
Giunta al Baloardo, Gervasia volse a manca e seguì la
via Nuova della Gocciadoro. Passando innanzi alla
bottega della signora Fauconnier, salutò con un picciol
cenno del capo. Il lavatoio dov’ella andava stavasi a
 mezzo della strada, nel sito ove cominciava un po’ di
salita. Al di sopra di un edificio di poca altezza, tre
enormi serbatoi d’acqua, dei cilindri di zinco fortemente
incatenati, mostravano la loro grigia rotondità, mentre
indietro s’innalzava il seccatoio che formava un
secondo piano altissimo, chiuso da ogni banda con
persiane a sottili asserelle, per cui passava l’aria libera e
che lasciavan vedere pannilini posti ad asciugare su fili
di ottone. A dritta dei serbatoi il tubo stretto della
macchina a vapore soffiava, con aspra e regolare
respirazione, getti di fumo bianco. Gervasia, senza
accingignarsi le gonne, come donna avvezza alle pozze,
s’intromise sotto la porta ingombra di boccali d’acqua
colorata. Ella già conosceva la padrona del lavatoio,
donnetta dilicata, inferma degli occhi, seduta in un
gabinetto chiuso a vetri, con registri innanzi a se, pezzi
di sapone sulle scansie, palle di azzurro in vasi,
bicarbonato di soda in pacchetti di libbra. Passando, si
riprese il battitoio e la spazzola che le aveva dato a
custodire quando l’ultima volta aveva insaponato. Poi,
preso il suo numero, entrò.
Era quella un’immensa tettoia, col soffitto piatto, con
travi visibili, montato su pilastri di ferro fuso, chiuso da
larghe finestre luminose. Un chiarore smorto passava
liberamente a traverso il caldo vapore sospeso come una
nebbia lattea. Fumate salivano da certi canti,
dilatandosi, coprendo il fondo con un velo
azzurrognolo. Pioveva un umidore pesante, impregnato
di un odor saponaceo, un odore sciapido, impietrato,
 continuo; e a quando a quando dominavano sbuffi più
forti di acqua dorata. Lungo i luoghi ove si batte la
biancheria tratta dal ranno, dalle due parti della corsia
centrale, vi erano file di donne, nude le braccia fino alla
spalla, nudo il collo, succinte le gonne, mostrando calze
di colore e scarpettone allacciate. Queste battevano a
tutto potere, ridevano, si arrovesciavano per far sentire
una qualche parola in quel tumulto, si curvavano sul
fondo dei loro mastelli, sozze, brutali, vacillanti,
bagnate come da un rovescio, colle carni arrossate e
fumanti. Intorno ad esse, sotto ad esse, ruscellava
perennemente, perocchè le secchie d’acqua calda
passate e votate d’un tratto, le chiavette di acqua fredda
aperte e versanti dall’alto, gli sprazzi de’ battitoi, lo
sgocciolio de’ pannilini sciaguattati, le pozzanghere in
cui esse zampettavano, formavano tanti piccoli rigagnoli
sulle lastre in pendio. E in mezzo ai gridi, ai colpi in
cadenza, allo scroscio come di pioggia, al boato
tempestoso che soffocavasi sotto il soffitto bagnato, la
macchina a vapore, a dritta, biancicante di una fine
rugiada, rifiatava e russava senza tregua, colla danzante
trepidazione del suo volante che pareva il basso
regolatore di quell’enorme rumoreggiamento.
Intanto Gervasia, a piccoli passi, seguiva la corsìa,
gittando occhiate a dritta e a manca. Portava il suo
fagotto infilzato al braccio, coll’anca sollevata,
zoppicando più del solito, in mezzo ai viavai delle
lavatrici che da ogni parte la sospingevano.
— Eh, di qui, mia carina! gridò il vocione della
 signora Boche.
Poi quando la giovane l’ebbe raggiunta, all’estremità
della sinistra, la portinaia, che fregava a tutta possa un
calzino, prese a parlare senza interruzione e senza
smettere ciò che faceva.
— Mettetevi qui: vi ho serbato il vostro posto... Oh!
non ho molta roba da lavare. Boche non isporca quasi
nulla la sua biancheria... E voi? neanche voi avete molto
da fare, eh! Il vostro involtino è ben piccolo. Avremo
finito prima di mezzodì, e potremo andare a far
colazione... Io prima dava la mia biancheria a una
lavandaia di via Poulet; ma ella mi logorava tutto col
suo cloro e le sue spazzole. Così ora lavo da me. È tanto
di guadagnato. Non costa altro che il sapone... Dite un
po’, ecco delle camicie che avreste dovuto mettere a
scolare. Quei fanciulli sucidi, affé mia, hanno della
sugna di dietro.
Gervasia svolgeva il suo fagotto, distendeva le
camicette dei bambini; e siccome la signora Boche le
consigliava di prendersi una secchia di ranno, risposele:
— Oh no! basterà l’acqua calda.... So il fatto mio.
Ella aveva scelto la biancheria e messo da parte i
pochi panni di colore. Poi dopo aver empito il suo
mastello con quattro secchie d’acqua fredda tratta dalla
chiavetta che era dietro a sé, v’immerse il batuffolo dei
panni bianchi; e succingendo la gonna e stringendosela
fra le cosce, entrò in una specie di scatola posta ritta e
che le giungeva al ventre.
— Eh! sapete bene il fatto vostro, ripeteva la signora
 Boche. Eravate lavandaia al vostro paese, n’é vero,
carina mia?
Gervasia, colle maniche rimboccate, mostrando le sue
belle braccia di bionda giovani ancora, appena di color
di rosa ai gomiti, cominciava a immolare i suoi
pannilini. Ella aveva distesa sull’assicella dove si batte
una camicia rosa e logora dalle molte lavature: la
stropicciava col sapone, la rivoltava, la stropicciava
dall’altro lato. Prima di rispondere imbrandì il battitoio,
si mise a percuotere, gridando queste frasi,
accentuandole con colpi forti ed a battuta:
— Sì, sì, lavandaia... A dieci anni... or fanno dodici
anni... andavamo al fiume... Ci era migliore odore che
qui.... Bisognava vedere: c’era un cantuccio sotto gli
alberi... con acqua limpida che scorreva... Sapete, a
Plassans... Non conoscete Plassans... vicino a Marsiglia?
— La è forte come un cane! esclamò la signora
Boche, maravigliata della forza dei colpi di battitoio.
Che mastina! schiaccierebbe il ferro colle sue bracciotte
di gentil signorina!
La conversazione continuò ad alta voce. La portinaia
talvolta era costretta a inchinarsi perché non sentiva.
Tutta la biancheria fu battuta e ben battuta. Gervasia la
immerse di nuovo nel mastello, la riprese pezzo per
pezzo per insaponarla la seconda volta e spazzolarla.
Con una mano tenea fermo il pannolino sull’asse dove
si batteva; coll’altra, armata della breve spazzola di
dente canino, faceva uscire dal panno una spuma sporca
che cadeva a lunghe lave. Allora, col moderato romorio
  della spazzola, esse si ravvicinarono e ciarlarono in
modo più intimo.
— No, non siamo sposati, riprese Gervasia. Io non lo
nascondo. Lantier non è cosi dolce da far desiderare di
essergli moglie. Se non ci fossero i figli, vi so dire....
Avevo quattordici anni, lui diciotto, quando abbiamo
avuto il nostro primo. L’altro è venuto quattro anni
dopo... È accaduto come sempre accade, sapete. Io non
ero contenta in casa nostra. Papà Macquart, per un sì,
per un no, mi dava calci nelle reni. Stando cosi,
davvero, si cerca di divertirsi di fuori... Ci avrebbero
maritati, ma, non so perchè, i nostri genitori non vollero.
Scosse le mani che si facevano rosse sotto la spuma
bianca.
— L’acqua, disse, a Parigi è ben fredda.
La signora Boche seguitava a lavare, ma lentamente.
Si fermava facendo durare a lungo l’insaponatura, per
rimaner là a conoscere quella storia che da quindici
giorni torturava la sua curiosità. Teneva sul suo grosso
viso la bocca a mezzo aperta; gli occhi le rilucevano
sull’alto della testa. Pensava tra sè, colla soddisfazione
di avere indovinato:
— Cosi è, la poverina parla troppo. Vi dev’essere
stato garbuglio.
Poi ad alta voce:
— Dunque non è dolce con voi?
— Non me ne parlate! rispose Gervasia: là giù, al
paese, si comportava benissimo con me; ma da che
siamo a Parigi, non posso più sopportarlo.... Bisogna
  dirvi che sua madre è morta l’anno passato lasciandogli
qualche cosa, mille e settecento franchi incirca. Voleva
partire per Parigi. Allora, siccome papà Macquart non
cessava di perseguitarmi e trarmi colpi alla sprovvista,
consentii ad andarmene con lui; abbiamo fatto il viaggio
coi due figliuoli. Ei doveva pormi a fare la lavandaia,
egli lavorare al suo mestiere di cappellaio. Saremmo
stati felicissimi.... Ma, vedete, Lantier è un ambizioso,
un sciupatore, un uomo che non pensa che a spassarsi. È
un po’ di buono, insomma.... Siamo dunque venuti
all’albergo Montmartre, strada Montmartre. E qui
pranzi, carrozze, teatro, un oriuolo per lui, una vesta di
seta per me; poiché non ha cattivo cuore quando ha
denaro. Capite bene che fannullone! sicché a capo di
due mesi eravamo asciutti. In quel punto siamo venuti
ad abitare all’albergo Buoncuore ed è cominciata la
nostra maledetta vita.
Qui s’interruppe, stretta alla gola ad un tratto e
ingoiandosi le lagrime. Aveva finito di spazzolare i
pannilini.
— Debbo andar a prendere dell’acqua calda,
mormorò.
Ma la signora Boche, che non voleva quella fermata
nelle confidenze che le si facevano, chiamò il fattorino
del lavatoio che passava.
— Carletto mio, di grazia, andate a prendere una
secchia d’acqua calda alla mia compagna che ha fretta.
Il fattorino prese la secchia e la riportò piena.
Gervasia pagò: si pagava un soldo la secchia. Versò
  l’acqua calda nel mastello, ed insaponò per l’ultima
volta colle mani, piegandosi al disopra dell’orlo, in
mezzo ad un vapore che faceva restare appiccicate
strisce di un fumo grigio nei suoi biondi capelli.
— Prendete, metteteci di questa roba cristallizzata
che ho qui, disse cortesemente la portinaia.
E vuotò nel mastello di Gervasia il fondo di un
sacchetto di bicarbonato di soda che aveva con sé
arrecato. Le offri pure dell’acqua clorata; ma la giovine
non la volle accettare: era buona per le macchie di
grasso e di vino
— Credo che corra dietro ad avventure amorose,
riprese la signora Boche ritornando a Lantier senza
nominarlo.
Gervasia, curvata a mezzo il corpo, colle mani
immerse e increspate nella biancheria, si contentò di
scrollare il capo.
— Sì, sì, continuò l’altra, mi sono accorta di
parecchie coserelle....
Ma poi si ritenne vedendo l’improvviso moto di
Gervasia che si era raddrizzata, pallida, fissandola in
viso.
— Oh! no, non so nulla.... Gli piace di scherzare,
credo, questo è tutto.... Per esempio, le due giovani che
abitano da noi, Adele e Virginia, le conoscete; ebbene!
scherza con esse, e non va più oltre, ne son certa.
La giovane, ritta innanzi a lei, col viso molle di
sudore, colle braccia grondanti, non lasciava di
guardarla con uno sguardo fisso e profondo. Allora la
  portinaia si adirò, si picchiò il petto dando la sua parola
d’onore e gridava:
— Non ne so nulla! quando vi dico che non so nulla!
Poi, calmandosi, aggiunse con voce più addolcita,
come si parla ad una persona a cui la verità non
varrebbe niente:
— Io trovo che ha gli occhi sinceri... Vi sposerà, mia
cara, ve lo prometto.
Gervasia si asciugò la fronte colla sua mano bagnata:
trasse dall’acqua un altro pannilino, scrollando di nuovo
il capo. Per un istante rimasero tuttadue in silenzio.
Intorno a loro il lavatoio s’era calmato. Sonavano le
undici. La metà delle lavatrici, sedute a cavalcioni
sull’orlo dei loro mastelli, con un litro di vino sturato ai
lor piedi, mangiavano salsicce messe in pezzi di pane
aperti in due parti. Le sole massaie, venute colà per
lavare i loro fagottini di biancheria, si affrettavano,
guardando l’orologio appiccato al disopra dell’ufficio di
scrittura. Sentivasi ancora qualche colpo di battitoio di
tanto in tanto, in mezzo alle risa addolcite, alle
conversazioni che si perdevano in un rumore ghiotto di
mascelle: mentre che la macchina a vapore seguitando
sempre il suo moto, senza posa né tregua, sembrava
sollevare la voce vibrante, russante, riempiendo di sè
l’immensa sala. Ma di quelle donne nemmeno una la
sentiva: era come il respiro proprio del lavatoio, un fiato
ardente che appastava sotto le travi del soffitto l’eterno
vapore che galleggiava in alto. Il caldo diveniva
insopportabile; strisce di sole entravano a sinistra per le
  alte finestre, illuminando le distese dei fumanti vapori
opalini con un grigio roseo e con un grigio azzurro
delicatissimi. E siccome alcune se ne lagnavano, Carlo,
il fattorino, andava da una finestra all’altra, tirava
cortine di tela grossolana; di poi passava dall’altro lato,
dal lato dell’ombra, e apriva dei finestrini. Si acclamava
a lui, si applaudiva; una formidabile allegria trascorreva
il luogo. Poi si tacquero pur gli ultimi battitoi. Le
lavatrici colla bocca piena, non facevano più altro che
gesti coi coltelli aperti che tenevano in pugno. Il silenzio
diveniva tale che si sentiva regolarmente in fondo in
fondo lo stropiccio della pala del fochista che prendeva
carbon fossile e lo gettava nel fornello della macchina.
Intanto Gervasia lavava i suoi panni di colore
nell’acqua calda, impregnata di sapone, che aveva
serbata. Quando ebbe finito, accostò a se un cavalletto,
vi gettò a traverso tutt’i panni che facevano in terra
pozze azzurrognole. E cominciò a sciaguattare. Dietro a
lei la chiavetta dell’acqua fredda scorreva sopra un
vasto mastello formato nel suolo, attraversato da due
sbarre di legno per sostenere i pannilini. Al di sopra, in
aria, passavano due altre sbarre dove la biancheria
finiva di sgocciolare.
— Ecco che siete in fine, fortunatamente, disse la
signora Boche. Resto per aiutarvi a torcere tutta cotesta
roba.
— Oh! non vale la pena, ve ne ringrazio, rispose la
giovane, che intrideva coi pugni e diguazzava i panni di
colore nell’acqua chiara. Se avessi lenzuola accetterei.
  Ma con tutto ciò dovette accettare l’aiuto della
portinaia. Esse torcevano strambe, ciascuna da un capo,
una gonna, un piccolo copertoio di lana di color
castagno scolorato, donde veniva fuori un’acqua
giallastra, quando la signora Boche esclamò:
— To’! la grossa Virginia!... E che viene a lavar qui
costei, coi suoi quattro cenci in un fazzoletto?
Gervasia aveva vivamente levato il capo. Virginia era
una giovane della sua età, più alta di lei, bruna, bella a
malgrado del suo viso un po’ allungato. Portava una
vecchia vesta nera con guarnizioni, un nastro rosso al
collo, ed era accuratamente pettinata, colla coda chiusa
in una reticella di trina azzurra. Per un momento, in
mezzo alla corsia centrale, strinse le palpebre, come se
cercasse; poi quando ebbe scorto Gervasia, venne a
passarle da presso, impettita, insolente, dimenando le
anche, e si pose nella stessa fila, a cinque mastelli di
distanza.
— Vedi capriccio! continuava la signora Boche a
voce più bassa. Non insapona mai un paio di maniche...
Oh! una celebre scioperonaccia, ve l’assicuro! Una
cucitrice che non ricuce neanche i suoi stivaletti! È
come la sorella, l’imbrunitrice, quella buona lana di
Adele, che manca all’officina due giorni di tre! Non
hanno nè padre nè madre nota, vivono non si sa di che, e
se si volesse parlare.... Che dunque sta stropicciando?
Eh, è una sottogonna? È ben nauseoso, e ne ha dovuto
veder delle pulite quella sottogonna!
La signora Boche volea certamente far cosa grata a
  Gervasia. Vero è che spesso prendeva il caffè con Adele
e Virginia, quando le due giovani avean qualche denaro.
Gervasia non rispondeva, e cercava di sbrigarsi colle
mani febbricitanti. Aveva finito di stemperar l’azzurro
in un piccolo mastello retto su tre piedi. V’immergeva i
suoi panni bianchi, li agitava un momento in fondo
all’acqua tinta, il cui riflesso aveva una sfumatura di
lacca; e dopo averli leggermente torti, li allineava sulle
sbarre di legno in alto. Durante tutta questa faccenda
affettava di volgere il dorso a Virginia; ma ne udiva gli
sghignazzi, ne sentiva addosso gli obliqui sguardi.
Pareva che Virginia fosse venuta unicamente per
provocarla. Per un istante essendosi Gervasia voltata,
esse si guardarono l’una coll’altra fissamente.
— Lasciatela andare, sussurrò la signora Boche. Non
vorrete ora prendervi pe’ capelli. Quando vi dico che
non vi è nulla! E poi non è lei, quella!
In questo punto, mentre la giovane appendeva
l’ultimo suo pannilino, si udirono risa alla porta del
lavatoio.
— Son due marmocchi che voglion la mamma! gridò
Carlo.
— Vi manda il babbo? domandò Gervasia.
Ma mentre si abbassava per legare le scarpe di
Stefano, vide da un dito di Claudio pendere la chiave
della stanza col suo numero di rame ch’ei facea
dondolare.
— Ve’! tu mi porti la chiave!... disse assai
maravigliata. E perchè?
  Il fanciullo, vedendo la chiave che aveva dimenticata
al dito, mostrò di ricordarsi e gridò con voce chiara:
— Il babbo è partito.
— È andato a comprar da colezione, e vi ha detto di
venirmi a trovar qui?
Claudio guardò il fratello, esitò, non sapendo più che
dire. Poi ad un tratto riprese a dire:
  LA CASA DELLA VIA GOCCIADORO.
 0— Il babbo è partito.... È balzato dal letto, ha messo
tutta la roba nel baule, ha sceso il baule in una
carrozza.... È partito....
Gervasia, accoccolata, si rialzò lentamente, col viso
pallido, mettendosi le mani alle guance e alle tempie,
come se si sentisse scoppiare il capo. E non potè trovare
che una parola, che ripetè venti volte sul medesimo
tuono:
— Oh mio Dio!.... oh mio Dio! oh mio Dio....
La signora Boche intanto interrogava alla sua volta il
bambino, tutta accesa per trovarsi mescolata in questa
storia.
— Vediamo, bambino mio, bisogna dire le cose.... È
lui che ha chiuso la porta e vi ha detto di portar la
chiave, n’è vero?
E abbassando la voce presso l’orecchio di Claudio:
— Non vi era una donna nella carrozza?
Il fanciullo si confuse di bel nuovo, e ricominciò il
suo racconto con aria trionfante:
— È balzato dal letto, ha messo tutta la roba nel
baule, è partito....
E poi, lasciandolo andare, la signora Boche trasse il
fratello dinanzi alla chiavetta, e si divertirono entrambi
a fare sgorgar l’acqua.
Gervasia non poteva piangere. Si sentiva soffocare, e
stava colle spalle appoggiate al suo mastello, col viso
sempre fra le mani. Rapidi brividi la scotevano. Ad ora
ad ora veniva fuori un lungo sospiro, mentre che vie più
si premeva gli occhi colle pugna, come per annichilirsi
  nel fosco del suo abbandono. Le sembrava cadere in
fondo ad una voragine di tenebre.
— Via, carina, che diamine! mormorava la signora
Boche.
— Se sapeste! se sapeste! disse finalmente a bassa
voce. Stamane mi ha mandato a portare il mio scialle e
le mie camice al Monte de’ pegni per pagare quella
carrozza.
E pianse. La rimembranza della sua gita al Monte dei
pegni, col precisare un fatto di quella mattina, le aveva
strappato i singulti che le gorgogliavano nella strozza.
Quella gita era un’abbominazione, era il dolore
primeggiante nella sua disperazione. Le lagrime le
cadevano sul mento già bagnato dalle sue mani, senza
che pur pensasse a prendere il fazzoletto.
— Siate ragionevole, tacete, vi guardano, ripeteva la
Boche che le si affaccendava intorno. Possibile il darsi
tanta pena per un uomo!.... Dunque non lasciavate
d’amarlo, eh? mia povera amica. Poc’anzi eravate bene
in collera contro di lui; ed ora eccovi a piangerlo, a
schiantarvi il cuore.... Mio Dio, quanto siamo sciocche!
Poi prese un tuono maternamente amorevole.
— Una bella giovane come voi! come può esser
permesso!... Ora vi si può raccontare ogni cosa, è vero?
Ebbene, vi ricordate quando sono passata sotto la
vostra finestra, io già dubitava.... Immaginatevi che
questa notte, quando Adele è tornata a casa, ho inteso un
passo d’uomo insieme col suo. Io ho voluto sapere, ho
guardato nella scala. L’uomo era già al secondo piano,
  ma bene ho riconosciuto il soprabito del signor Lantier.
Il mio Boche, che stamane stava alla vedetta, l’ha
veduto discendere tranquillamente.... Se l’intendeva con
Adele, capite? Virginia adesso ha un signore, alla cui
casa va due volte la settimana. Soltanto la cosa è sporca
del pari, poiché esse non hanno che una camera ed
un’alcova, e non so bene dove abbia potuto dormire
Virginia.
Qui s’interruppe un momento, volgendosi, e poi
ripigliò colla sua grossa voce schiacciata:
— Ella ride laggiù del vedervi piangere, donna senza
cuore! Metterei la mano sul fuoco che la sua
insaponatura è una finzione.... Ha messo in balla gli altri
due, ed è qui venuta per raccontar loro il diavoleto che
avreste fatto.
Gervasia distaccò le mani dal viso e guardò. Quando
scorse innanzi a sé Virginia, in mezzo a tre o quattro
donne, che parlava sommessamente, che la guardava
fissamente, fu presa da un’ira furente. Colle braccia
distese, cercando per terra, girando intorno a sé stessa,
in un tremolio di tutte le membra, fece alcuni passi,
trovò una secchia piena, l’afferrò a due mani, là votò
tutta per aria in un getto.
— O la gobba! gridò la grossa Virginia.
Ella aveva fatto un salto indietro, e i soli stivaletti se
l’erano bagnati. Intanto la gente del lavatoio, che da
pochi istanti era in iscompiglio per le lagrime della
giovine, si urtava per veder la battaglia. Alcune
lavatrici, che finivano di mangiarsi il pane, salirono sui
  mastelli; altre accorsero colle mani piene di sapone. Si
formò un cerchio.
— O la gobba! ripeteva la grossa Virginia. Che diavol
la piglia, cotesta arrabbiata!
Gervasia ferma, col mento levato in su, colla faccia
convulsa, non rispondeva, non avendo ancora la piena
emissione di voce delle Parigine. L’altra continuò:
— Via dunque! È stanca di razzolare per la provincia;
non aveva ancora dieci anni, e serviva di pagliariccio ai
soldati; ha lasciato una gamba al suo paese.... L’è caduta
fracida, la gamba....
Uno scroscio di riso corse fra tutte. Virginia, visto il
suo trionfo, s’avvicinò di due passi, sollevando la sua
alta persona e gridando più forte:
— Oé! avanzati un poco perchè io ti dia il tuo dovere!
Tu il sai, non bisogna venirci a molestare qui.... Forse
ch’io la conosco, io, cotesta carnaccia. Se m’avesse
colpita, le avrei ben rimboccate le sottane; avreste visto
un bel vedere. Che dica almeno che cosa le ho fatto....
Di’, villana che ti si è fatto?
— Non tante chiacchiere, balbettò Gervasia. Sapete
bene.... Mio marito è stato veduto iersera.... E tacete,
perché vi strozzerei di certo...
  LA PRIMA COMUNIONE DI NINA. Nella Chiesa
Coupeau non fece altro che piangere. Era una
sciocchezza, ma non poteva tenersi.
  — Suo marito! Oh questa si che è bella!.... Il marito
della signora! Come se si potessero aver mariti con
cotesta figuraccia!.... Che colpa ho io se t’ha lasciata?
Certo io non te l’ho rubato. Potete frugarmi addosso....
Vuoi che te lo dica? tu l’avvelenavi, quell’uomo! era
troppo avvenente per te.... Aveva almeno il suo collare?
Chi ha trovato il marito della signora?.... Gli sarà data
una mancia....
Le risate ricominciarono. Gervasia, con voce quasi
bassa, si contentava di mormorare:
— Sapete bene, sapete bene.... È vostra sorella, la
strozzerò, vostra sorella.
— Sì, va a stuzzicare mia sorella, riprese Virginia
sogghignando. Ah, è mia sorella! Gli è possibile; mia
sorella ha ben altra grazia al tuo paragone.... Ma forse
che ciò mi riguarda? Forse non si può più lavare la
propria biancheria? Lasciami in pace, capisci, perchè
sono stufa.
E fu lei che ritornò, dopo aver dato cinque o sei colpi
di battitoio, inebriata dalle ingiurie, furibonda. Tacque e
ricominciò cosi tre volte:
— Ebbene, si, è mia sorella! Ecco, sei contenta?.... Si
adorano entrambi. Bisogna vederli baciucchiarsi come
colombi!.... Ei t’ha abbandonata coi tuoi bastardi! dei
mostricciattoli che hanno la faccia tutta piena di croste!
Ve n’ha uno d’un gendarme, n’è vero? E tu ne hai fatto
crepare tre altri, perchè volevi alleggerire il bagaglio per
venir qui.... Il tuo Lantier appunto ce l’ha raccontato. Oh
ne dice delle belle; egli era stucco del tuo catriosso!...
  — Sozza! sozza! sozza! urlò Gervasia fuor di sé,
presa da capo da un tremolio furioso.
Si rivolse, cercò di nuovo per terra, e non trovando
altro che il piccolo mastello, lo prese pei piedi e gittò
l’acqua dell’azzurro sul viso di Virginia.
— Cavallaccia! m’ha rovinata la veste, gridò questa,
che aveva tutta una spalla bagnata e la man sinistra tinta
in turchino. Aspetta, fecciosa.
Alla sua volta prese una secchia e la vuotò sulla
giovane. Allora s’impegnò un battaglia formidabile.
Correvano entrambe lungo i mastelli, acchiappando
secchie piene e tornando a gettarsele addosso. Ed ogni
diluvio era accompagnato da uno scoppio di voce. La
stessa Gervasia di presente rispondeva:
— Prendi, sporcaccia!.... L’ha avuto, questo. Ciò ti
rinfrescherà il deretano.
— O carnaccia! Ecco per il tuo sucidume. Lavati una
volta in vita tua.
— Sì, sì, ti vo’ dissalare, grosso baccalà.
— Eccone un altro!.... Sciacquati i denti, acconciati
per la guardia di questa sera al canto della via
Bell’uomo.
Da ultimo ricorsero ad empir le secchie alle chiavette;
e mentre aspettavano che fossero empite, continuavano
le loro oscene ingiurie. Le prime secchie, male
scagliate, le toccavano a mala pena; ma vi andavano
facendo la mano. Virginia fu la prima a riceverne una
proprio sul viso: l’acqua penetrando pel collo, scorse pel
dosso e pel petto e sgocciolò per disotto alla vesta.
  Stava ancora tutta stordita, quando una seconda la colse
di traverso, le diede un forte colpo all’orecchio sinistro
bagnandole la coda dei capelli, che si distese
svolgendosi come una fettuccia. Gervasia da prima fu
colpita alle gambe; una secchia le riempi le scarpe e le
rimbalzò fino alle cosce; due altre le inondarono le
anche. Del resto non tardò molto a non essere possibile
di giudicare i colpi. Ruscellavano l’una e l’altra da capo
a piedi, cogl’imbusti appiastrati alle spalle, le gonne
incollate ai lombi, stecchite, intirizzite, tremanti di
freddo, sgocciolando da ogni parte come ombrelli
durante un acquazzone.
— Esse non ischerzano! disse la voce rauca di una
lavatrice.
La gente del lavatoio si divertiva grandemente.
Ognuno s’era tratto indietro per non ricevere gli spruzzi.
Di mezzo al romore come di una cascata che facevano
le secchie votate con pieno getto, spiccavano applausi e
facezie. Sul suolo scorrevano pozze, e le due donne vi
zampettavano fino ai malleoli. Intanto Virginia, ordendo
un tradimento, prende di botto una secchia di ranno
bollente che una delle sue vicine aveva lasciato lì, e lo
gittò. Si udì un grido generale. Si credeva Gervasia
scaldata come un bozzolo; ma aveva solo il piè sinistro
leggermente scottato. E con tutte le sue forze, esasperata
dal dolore, senza questa volta riempirla, scagliò una
secchia, fra le gambe di Virginia, che cadde.
Tutte le lavatrici parlavano a coro.
— Le ha rotta una zampa!
  — Perdinci! l’altra ha voluta farla cuocere!
— Ha ragione, per altro, la bionda, se le hanno preso
il suo uomo!
La signora Boche levava le braccia al cielo facendo
esclamazioni. Ella s’era trincerata prudentemente fra
due mastelli; e i fanciulli, Claudio e Stefano, piangendo,
soffocandosi, spaventati, le si appendevano alla vesta
gridando continuamente: mamma! mamma! con un
gridare che si spezzava fra i singhiozzi. Quando vide
Virginia stramazzata, accorse, tirando Gervasia per le
gonne e ripetendo:
— Finitela, andatevene! Siate ragionevole! Ho il
sangue inacetito, affè mia! Non si è mai visto un simile
scempio!
Ma poi si fece addietro, tornò a rifuggirsi fra i due
mastelli coi bambini. Virginia era saltata alla gola di
Gervasia, la stringeva al collo e cercava di strozzarla.
Questa allora, con una scossa violenta, si divincolò, si
appese alla sua volta alla coda delle trecce di lei, come
se avesse voluto svellerle la testa. La battaglia si
riappiccò, muta, senza un grido, senza un’ingiuria. Non
si afferravano a corpo a corpo, ma miravano alla faccia,
colle mani a dita aperte e adunche stringendo e
graffiando ciò che acceffavano. Il nastro rosso e la
reticella di trina turchina della grossa bruna furono
strappati; l’imbusto, sdrucito al collo, ne mostrò la pelle,
un omero intero; mentre la bionda, colle vestimenta
cadenti, con una manica della camiciuola bianca cavata
senza che sapesse come, aveva uno sdruscio alla
  camicia che metteva allo scoperto la piegatura nuda
della vita. Brandelli di stoffa volavano. Gervasia fu la
prima su cui si vide sangue: tre lunghe graffiature
scendevano dalla bocca sotto al mento; ed ella cercava
di difendersi gli occhi, chiudendoli ad ogni percossa per
paura di essere accecata. Virginia non dava sangue
ancora. Gervasia mirava alle orecchie, arrabbiavasi di
non poterle acchiappare, quando finalmente afferrò uno
degli orecchini, una gocciola di vetro giallo, tirò a sé,
squarciò l’orecchio, ne spicciò il sangue.
— Si ammazzano! Separatele, quelle monne....
dissero parecchie voci.
Le lavatrici s’erano avvicinate. Formavansi due
campi: le une aizzavano le due donne come cagne che si
abbaruffano; le altre, più nervose, tutte tremanti,
volgevano il capo, non volevano più vedere, ripetevano
che sicuramente ne prenderebbero una malattia. In sul
punto di venirne una battaglia generale, si chiamavano
senza cuore, buone a nulla. Tre schiaffi risonarono.
La signora Boche, intanto, cercava il fattorino del
lavatoio.
— Carlo! Carlo!.... ove si è ficcato?
E lo trovò in prima linea, che stava a guardare a
braccia cancellate. Era alto ed ardito, con enorme collo.
Rideva, godeva dei pezzi di pelle che le due donne
mostravano. La biondina era grassa come una quaglia.
Bella scena se la camicia se le squarciasse!
— Ve’, mormorò ammiccando, ha una voglia di
fragola sotto il braccio.
 0— Come! siete qui! gridò la signora Boche
scorgendolo. Ma dunque aiutateci a dividerle!.... Voi ben
le potete dividere, voi!
— Oh no, grazie tante! io son qui solo, disse
tranquillamente. Per farmi graffiar l’occhio come l’altro
giorno, n’è vero? Io non son qui per questo; chè avrei
troppo da fare.... Non abbiate paura. Un piccolo salasso
lor giova; le intenerisce.
La portinaia disse allora di andare a chiamare le
guardie di città. Ma la padrona del lavatoio, la donnetta
delicata dagli occhi infermi, vi si oppose formalmente.
Ella ripetè a più riprese:
— No, no, non voglio; ciò compromette la casa.
La lotta continuava in terra. Ad un tratto Virginia si
levò in ginocchioni. Aveva raccolto un battitoio e lo
imbrandiva. La voce era rantolosa e mutata:
— Ecco la spazzola, aspetta! Apparecchia la tua
biancheria sucida!
Gervasia con isveltezza allungò la mano, prese
eziandio un battitoio, lo tenne in alto come una mazza.
Ella pure aveva la voce rauca.
— Ah! tu vuoi la rannata   ..... Portami la tua pelle per
farne de’ canovacci.
Per un momento rimasero lì, in ginocchio, a
minacciarsi. Coi capelli sul viso, col petto affannoso,
inzaccherate, enfiate, si spiavano, aspettando,
ripigliando fiato. Gervasia assestò il primo colpo, e il
  Nell'originale:La grande lessive (il grande bucato).
  suo battitoio scivolò sulla spalla di Virginia. Poi si gettò
da un canto per evitare il battitoio di costei, che le sfiorò
l’anca. Allora, preso l’abbrivo, si percossero come le
lavatrici percuotono i pannilini, di santa ragione e a
battuta. Quando si colpivano il colpo s’ammortiva; si
sarebbe detta una palmata in un tino d’acqua.
Intorno ad esse le lavandaie non ridevano più; molte
se n’erano andate, dicendo che si sentivano male allo
stomaco, le altre, quelle che restavano, allungavano il
collo, cogli occhi accesi di un sinistro lume di crudeltà,
trovando che quelle ardite erano ben brave. La signora
Boche aveva menato via Claudio e Stefano, e all’altra
estremità si sentiva lo scoppio de’ loro singulti misto
agli urti sonori dei due battitoi.
Ma Gervasia d’improvviso mise un urlo. Virginia
l’aveva colpita a pieno sul suo braccio nudo al disopra
del gomito; un’ampia macchia comparve, la carne si
enfiò immediatamente. A questo ella si precipitò. Si
credette che volesse accoppar l’altra.
— Basta! basta! gridavan tutte.
Ella aveva una faccia si terribile, che niuno osò
avvicinarsi. Con forze decuple, acchiappò Virginia alla
vita, la piegò, ne fece aderire il viso al pavimento colle
groppe in aria, e ad onta de’ suoi scontorcimenti, le
rimboccò ampiamente le gonne. Al disotto eravi un
calzoncino. Ella mise la mano nella fenditura, lo
strappò, mostrò tutto, cosce e cluni   , a nudo. Poi alzato
  Nell'originale: les fesses (le natiche).
  il battitoio, si mise a battere, come un tempo batteva a
Plassans sulle rive della Viorna, quando la sua padrona
lavava la biancheria della guarnigione. Il legno si
rammolliva nelle carni con un rumore schiacciato. Ad
ogni percossa una striscia rossa marezzava la bianca
pelle.
— Oh! oh! mormorava il giovine Carlo, maravigliato,
aprendo tanto d’occhi.
Di nuovo eran corse delle risate; ma ben presto il
grido di basta! basta! ricominciò. Gervasia non sentiva
più, né si stancava. Badava al fatto suo, curva,
coll’unica idea di non lasciare un sito intatto. Voleva che
l’intiera pelle fosse battuta, coperta di lividure. E
chiacchierava, invasa di una feroce allegria, ricordando
una canzone di lavandaia:
Paffe!.... Rita al lavatojo
Paffe!.... a via di battitojo
Paffe!.... va a lavarsi il cuore
Paffe!.... nero dal dolore.
E poi ripigliava:
— Questo è per te; questo è per tua sorella: questo è
per Lantier.... Quando li vedi, dà loro questo.... Attenti!
io ricomincio. Questo è per Lantier; questo è per tua
sorella; questo è per te.. Paffe ! Rita al lavatoio.... Paffe!
a via di battitoio...
    COUPEAU.
  Le si dovette strappar Virginia dalle mani. La grossa
bruna, col viso pien di lagrime, imporporata, confusa,
riprese i suoi pannilini e scappò via; era vinta. Intanto
Gervasia si rimetteva la manica della camiciuola e si
legava le gonne. Il braccio le dava dolore, e pregò la
signora Boche di metterle la bianchieria sulla spalla. La
portinaia raccontava la battaglia, diceva le sue
emozioni, voleva visitarle la persona per vedere.
— Forse avete qualche frattura.... Ho inteso un
colpo....
Ma la giovane voleva andarsene. Ella non rispondeva
alle parole di compassione, all’ovazione ciarliera delle
lavatrici che l’attorniavano, impettite nei loro grembiali.
Quando si fu caricata, giunse alla porta ove
l’attendevano i figliuoli.
— Son due ore, dovete due soldi, le disse,
fermandola, la padrona del lavatoio, già tornata a sedersi
nel suo gabinetto circondato di vetri.
— Perchè due soldi? Ella non capiva più che se le
chiedeva il prezzo del posto. Poi diede i due soldi. E
zoppicando visibilmente sotto il peso dei pannilini
bagnati appesi alla spalla, ruscellante, col gomito tinto
d’azzurro, colla guancia sanguinante, se n’andò
strascinandosi colle braccia denudate Stefano e Claudio,
che le trottavano a lato, scossi ancora e intrisi de’ loro
singulti.
Dietro a lei il lavatoio riprendeva l’enorme suo
strepito di cascata. Le lavatrici si avevano mangiato il
pane, bevuto il vino, e battevano più sodo, coi visi
  accesi, messe in allegria dagli aspri colpi di Gervasia e
di Virginia. Lungo i mastelli si agitava di nuovo, una
furia di braccia, dei profili angolosi di burattini dalle
reni rotte, dalle spalle dislogate che si piegavano
violentemente come sopra cerniere. Le conversazioni
continuavano da un capo all’altro delle corsie. Le voci,
le risa, le parole grasse, si facevano strada fra il gran
gorgoglio dell’acqua. Le chiavette scaturivano, le
secchie versavan sprazzi, un fiume scorreva sotto i
luoghi dove si batteva. Era la fatica del pomeriggio, la
biancheria battuta a colpi di battitoio. Nella sala
immensa i lumi divenivano rossastri, forati soltanto da
raggi rotondi di sole, palle d’oro, che gli sdrucii delle
cortine lasciavano passare. Si respirava il tiepido
soffocamento degli odori saponacei. Ad un tratto la
tettoia fu piena di un vapore bianco: l’enorme coverchio
della gran caldaia dove bolliva il ranno saliva
meccanicamente lungo una spranga centrale dentata; e
la bocca spalancata del gran vaso di rame, in fondo alla
sua muratura di mattoni, esalava turbini di un sapore
zuccherino di potassa. Intanto lì accanto funzionavano
le sciorinatrici: batuffoli di pannilini, in cilindri di ferro
fuso, rendevano l’acqua onde erano impregnati sotto un
giro di ruota della macchina, anelante, fumante,
scotendo più fortemente il lavatoio coll’opera continua
delle sue braccia d’acciaio.
Quando Gervasia pose il piede nel viale dell’albergo
Buoncore, fu ripresa dal pianto. Era un viale fosco,
stretto, con un rigagnolo lungo il muro per le acque
  sporche: e questo puzzo che le occorreva passare la
faceva pensare ai quindici giorni passati colà con
Lantier, quindici giorni di miseria e di baruffe, la cui
memoria, in quell’ora, era un cocente dolore. Le parve
entrare nel suo abbandono.
Sopra, la camera era nuda, piena di sole, colla finestra
aperta. Quel colpo di sole, quello sprazzo di polvere
d’oro volteggiante, rendevano ben tristi il nero soffitto,
le mura colla carta squarciata. Non v’era più, ad un
chiodo del camino, che una piccola pezzuola da collo
ritorta come una cordicella. Il letticciuolo dei bambini,
tirato in mezzo alla stanza, lasciava scoperto il
cassettone, i cui cassetti lasciati aperti mostravano i
fianchi vuoti. Lantier s’era lavato e aveva consumata la
pomata, due soldi di pomata in una carta da giuoco; la
catinella era piena dell’acqua ingrassata delle sue mani.
E non aveva obbliato nulla: il cantuccio fino allora
occupato dal baule pareva a Gervasia fare un vuoto
immenso. Non ritrovò neanche lo specchietto rotondo
appeso al saliscendi. Ebbe allora un presentimento e
guardò sul camino: Lantier aveva portate via le bollette
de’ pegni, il pacchetto color di rosa pallida non era più
al suo luogo fra i candelieri di zinco spaiati.
Appese i pannilini alla spalliera di una sedia, rimase
ritta, volgendosi, esaminando i mobili, colpita da tale
stupore che le lagrime non scorrevano più. Le rimaneva
un soldo dei quattro serbati pel lavatoio. Poi sentendo
ridere alla finestra Stefano e Claudio già consolati,
s’avvicinò, ne prese le teste sotto le braccia, dimenticò
  se stessa per un istante dinanzi a quella strada grigia,
ove la mattina aveva veduto svegliarsi il popolo operaio,
il lavoro gigantesco di Parigi. In quell’ora il lastrico,
riscaldato dall’affaccendamento del giorno, accendeva
un riverbero ardente al disopra della città, dietro il muro
daziario. Su quel lastrico appunto, in quell’aria di
fornace, veniva gettata sola coi bambini; ed ella discorse
in una vista i Baloardi esterni, a dritta, a sinistra,
fermandosi alle due estremità, presa da un sordo
spavento, come se la sua vita quindi innanzi dovesse
consistere là, fra un ammazzatoio e un ospedale.